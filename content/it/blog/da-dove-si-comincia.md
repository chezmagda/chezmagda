---
title: "Da dove si comincia? Dall'inizio!"
date: 2020-08-21T15:10:00
showDate: true
draft: false
tags: ["scampoli di storie"]
---
![Marmellata di fichi](/img/MarmellataFichi.jpg)

Chez Magda.

Perché? Non è nemmeno il mio nome.

Ma un po' vorrei lo fosse, nascosto lì, tra il primo e il (finto) secondo.

Chez Magda è un ricordo, una dedica, un inno.


Sono estati attese e lunghi inverni, primavere scoppiettanti e autunni incerti.

Sono coorti di bottoni tutti diversi, alcuni con evidente destino del condottiero impresso nella fattura e altri destinati a una gloria più silenziosa, ma non meno duratura; sono scampoli di tessuto da accarezzare e fossi "saltati per il lungo"; sono susine mangiate dalla pianta e morsi alla piscina di plastica.

Sono sfortunati palloni gialli e neri recuperati con il rastrello dal fiume e altri lasciati tristemente andare.

"Mi saprebbe dire per caso dove vanno i palloni quando il fiume gira?"

Ce lo stiamo ancora chiedendo!

A casa di Magda trovavi conforto, attenzione, cibo (pure troppo) e un amore infinito che non credo sia facile da (ri)trovare, a questo mondo.

A casa di Magda c'era *odore di casa*.


Ho sempre voluto andare via, ma dopo due trasferimenti è difficile pensare a un posto che sia più "casa", non vivevo lì, tecnicamente, ma sono cresciuta lì, praticamente.

Il numero civico è il 28.

Il 28 ha più livelli di importanza, abbraccia due punti fermi, il 28 è un numero bello, ha carattere, ha il colore dell'alba e il calore del tramonto, il 28 è un porto sicuro, anche se odio l'acqua.

Chez Magda non poteva che stare al numero 28.

Non ho portato via nulla da quella casa, ma porto dentro tutto quello che aveva.

Una casa vissuta al piano -1, quasi, perché sopra era troppo bello per poterci stare tutto il giorno, le cose belle si rovinano, questa cosa ci è stata un po' tramandata e ho faticato a scrollarmela da dosso. Chissà perché ci è stato insegnato così, le cose belle vanno usate, indossate, fatte vedere, condivise, urlate e glorificate, perché lo meritano.

Chez Magda è la mia cosa bella, la mia persona bella, il sorriso buono, lo sbuffo mai reale, la lamentela sorniona, è quel qualcosa che mi ha tenuta a galla e che, alla fine, mi ha pure insegnato a fare l'orlo ai pantaloni e la marmellata di fichi!  
